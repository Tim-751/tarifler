---
title: "Pizza Hamuru"
date: 2018-05-01T16:33:00.002-07:00
tags: [Hamur İşi]
---

### Malzemeler

6 tane 28 cm'lik ince hamurlu pizza için

- 1000 g un (~8 su bardağı)
- 600 g su (~2,5 su bardağı)
- 15 g tuz (~3 tatlı kaşığı)
- 30 g zeytin yağı (~3 yemek kaşığı)
- 1 küp(42g)'e kadar yaş maya veya 1 paket(7g)'e kadar kuru maya

### Tarifi

1. Geniş bir kapta unun 2/3'üne maya, su, tuz ve zeytinyağını ekle, karıştır ve 10 dakika bekle.
2. Hamuru metal veya kalın tahta bir kaşıkla 10 dakika karıştır. Bol sulu hamuru bekletip sonra kaşıkla karıştırmak, daha sonra unun tamamını ekleyince gereken yoğurma süresini azaltıyor.
3. Kalan unu ekle ve hamur bir araya gelip pürüzsüz ve elastik bir kıvam alana kadar yoğur. Son hali birkaç dakika dinlenince yumuşak ve temiz ele çok az yapışan bir hamur olmalı.
4. Hamurun üç katını alabilecek bir kaba koyup ağzını kabın kapağı veya streç filmle kapat. Tercihen hamuru buzdolabında 3(veya 4) gün dinlendir. Bu adım hamurun lezzetini arttırıyor. 5. günden sonra hamur daha çıtır oluyor ama aynı zamanda az kabarıyor. Bu adım atlanacaksa oda sıcaklığında hacmi 1,5-2 katına çıkana kadar kabarmaya bırak.
5. Hamuru bir pizzalık bezelere böl ve 30-60 dakika daha dinlendir. Bu sırada fırını içinde tepsiyle 250°C'ye ısıt.
6. Pişirileceği zaman hamuru nazikçe ortasına bastırarak ve kenarlarından çekerek aç ve üzerine domates sosu, peynir ve diğer malzemeleri koy. Fırın kağıdıyla birlikte fırındaki sıcak tepsinin üzerine dikkatlice yerleştir. 12-15 dakika içinde pişecektir. Kenarları kızarınca ve üzerindeki peynir tamamen eriyip kızarmaya başlayınca fırından alınabilir.
7. Altının çıtır kalması için pizzayı fırın kağıdından alıp birkaç dakika ızgara teli üzerinde soğumaya bırakabilirsin.

### Notlar

- Tariftekinin yarısı, hatta belki çeyreği kadar maya yeterli olabilir ama denemedim.
- 1 kg unla hazırlanan hamurdan 6 tane 260-270 gramlık beze ve bunların her birinden 28 cm çapında ince hamurlu birer pizza çıkıyor.
- 35\*35cm'lık bir fırın tepsisi yaklaşık iki 28 cm çapında pizzaya eşdeğer.
- Bir 28 cm'lik pizza için tahmini malzeme miktarları: 80g peynir, 125g(~5 yemek kaşığı) domates sosu, 75g salam benzeri et ürünü, max. 150g sebze.
- Zeytin yağı hamurun daha esnek olmasını sağlıyor.
- Domates sosunun biraz koyu olması genellikle daha iyi oluyor çünkü sos suluysa hamuru ıslatıp iyi pişmesini engelleyebiliyor. Aynı nedenden dolayı taze mozarella gibi ıslak peynirleri pizzanın üzerine koymadan önce kağıt havluyla kurulamakta fayda var.
- Malzemelerde tarif edildiği gibi hazırlanan 28cm'lik margherita pizza tahminen 900 kcal ediyor. (650kcal taban + 200kcal peynir + 50kcal sos)
