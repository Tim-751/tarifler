---
title: "Yemeğe ne kadar tuz konur?"
date: 2019-11-23T09:46:00.003-08:00
tags: [Yazı]
---

Yemeklere tuz eklerken tencereye/tavaya giren her yeni malzemeyle o malzemeye yetecek kadar tuz koymak hem malzemenin içindeki suyu dışarı çekeceği için yemeğin pişmesini hızlandırıyor, hem de her malzemenin tuzlanması yemeği daha lezzetli yapıyor. Tabii tuz atarken mümkün olduğunca tadına bakıp tuzu ayarlamak en iyisi ama bazı yiyeceklerde (mesela hamur işleri) bunu yapmak mümkün olmuyor.

Genel bir tavsiye olarak aşağıdaki miktarları önerebilirim. 1 tatlı kaşığı tuz;

- 500 g kıyma
- 1,5 kg(?) sebze
- 400 g (3 su bardağı) un
- 2 su bardağı pirinç veya bulgur
- 500 ml makarna suyu
- 1 lt çorba

için iyi bir miktar olacaktır. Tuzu ayarlarken yemeğe eklenen salça, sert peynir, soya sosu ve diğer tek başına yiyince normalden tuzlu gelecek malzemeleri düşünerek gerekirse başta tuzu az koyup pişmenin sonunda tadına bakarak eksikse eklemek iyi olur. Aynı şekilde çorba veya başka uzun süre pişip su kaybedecek yiyeceklerde başında çok sulu halinin tadına bakarak konan tuz pişme süresinin sonunda su miktarı azalınca fazla gelebilir. Böyle yemeklerde de tuzu başta çok koymamakta fayda var.
