---
title: "Hamurlarda maya kullanımı"
date: 2018-09-02T03:59:00.003-07:00
tags: [Yazı, Hamur İşi]
---

Hamurlarda kullanılan unun kütlece 1%'i kadar instant kuru maya veya 2%'si kadar taze maya kullanmak genelde iyi sonuç verir. Bu miktar hamurun ılık bir yerde(yaklaşık 30°C) iki saat civarı bir sürede iki katına kadar kabarmasını sağlayacaktır. 5 gram kuru maya yaklaşık 1 tatlı kaşığı oluyor.

Sıcaklık azaldıkça(4°C'nin altına inmeden) hamurun kabarması için gereken süre artar ve aynı zamanda daha lezzetli, maya tadı baskın bir hamur elde edilir. Maya miktarı azalınca da kabarması için gereken süre artacaktır, ama lezzete etkilerini denemedim.

Eğer mayalı hamurun daha hızlı hazır olması isteniyorsa hamura bir miktar şeker eklemek, diyelim ki hacmen mayanın iki katına kadar, hem hamurun tadında fark edilecek bir değişiklik yaratmaz hem de mayaya kolay besin sağlayarak daha hızlı işlemesini sağlar. Maya miktarını arttırmak(mesela iki katına çıkarmak) da hamurun kabarmasını hızlandıracaktır. Hamuru daha sıcak bir yerde dinlendirmek de kabarmasını hızlandırır ancak çok sıcak olursa bu sıcaklık mayayı öldürebilir. Bu konuda benim en sık kullandığım yöntem fırını 40-45°C'ye ısıtıp, hamuru içine koyup kapağı ve fırını kapatmak.
